<div id="main-content">
    <header class="article-title notranslate">
        <h1>Antitrust, aiuti di Stato & concorrenza</h1>
    </header>

    <article>
        <h1>Concorrenza sia a livello europeo che nazionale</h1>

        <p>Lo Studio presta una qualificata attività di assistenza 
            nell'interpretazione e applicazione del diritto dell'Unione 
            europea in materia antitrust (cartelli e pratiche 
            anticoncorrenziali; abusi di posizione dominante) e di aiuti 
            di Stato.
        </p>

        <p>Corposa è stata, nelle stesse materie, l'attività contenziosa 
            davanti ai giudici dell’Unione europea.
        </p>

        <p>In Italia, lo Studio fornisce attività di assistenza e rappresentanza davanti all’Autorità Garante della Concorrenza e del Mercato (AGCM) e successivamente, in caso di contenzioso avverso i provvedimenti sanzionatori dell’Autorità,  davanti al T.A.R. del Lazio e al Consiglio di Stato.
        </p>
        <h4>Tipo di problemi</h4>

        <ul>
            <li>intese</li>
            <li>abuso di posizione dominante</li>
            <li>concentrazioni</li>
            <li>aiuti di Stato</li>
            <li>concorrenza sleale</li>
        </ul>


        <h4>Casi</h4>
        <p>Per dare un’idea del tipo di cause patrocinate dallo Studio 
            davanti al Tribunale e alla Corte di giustizia dell’Unione 
            europea, si segnalano i seguenti procedimenti “diretti”:
        </p>

        <ul>
            <li>azione volta all’annullamento di una decisione della 
                Commissione europea che considerava illegittimo un aiuto 
                di Stato concesso dalla Grecia a imprese attive nel settore 
                del cemento;
            </li>
            <li>azione volta a far accertare l’illegittimità della decisione della Commissione europea di irrogare ammende per intese anticoncorrenziali nel settore siderurgico (rete elettrosaldata);
            </li>

            <li>azione volta a contestare la declaratoria, da parte della 
                Commissione europea, dell’illegittimità di alcuni aiuti 
                regionali previsti per ridurre l’impatto ambientale degli 
                impianti siderurgici;
            </li>

            <li>azione volta a far accertare la decadenza della Commissione europea dal potere di irrogare ammende per intese anticoncorrenziali nel settore siderurgico (tondo per cemento armato);
            </li>

            <li>azione volta a far accertare l’intervenuta prescrizione del potere della Commissione europea di mettere in esecuzione sentenze definitive confermative di una decisione irrogativa di ammenda per intese anticoncorrenziali;
            </li>

            <li>azione, basata su clausola compromissoria, per far accertare 
                l’illegittimità dell’escussione, da parte della Commissione 
                europea, della fideiussione prestata da una banca a garanzia 
                del pagamento di un’ammenda dopo la prescrizione del potere 
                della Commissione di esigere il pagamento di tale ammenda da 
                parte del debitore principale;
            </li>

            <li>azione volta a far accertare l’illegittimità della decisione della Commissione europea di irrogare ammende per intese anticoncorrenziali nel settore siderurgico (tondo per cemento armato).
            </li>
        </ul>

        <p>Lo Studio, inoltre, regolarmente prepara, introduce e coltiva 
            davanti alla Commissione europea denunce:
        </p>		

        <ul>
            <li>contro altre imprese sospettate di aver infranto le regole 
                europee in materia di concorrenza (articoli 101 e 102 TFUE); 
            </li>

            <li>contro gli Stati membri sospettati di aver previsto e/o 
                applicato aiuti di Stato incompatibili con le regole europee 
                (articoli 107 e 108 TFUE).
            </li>
        </ul>

        <p>Tali denunce possono sfociare, se ritenute fondate, in 
            decisioni della Commissione europea, rispettivamente, irrogative 
            di sanzioni a carico delle imprese denunciate o dichiarative 
            dell’incompatibilità dell’aiuto statale con il diritto 
            comunitario (con conseguente divieto di concedere l’aiuto o, 
            se già concesso, con l’obbligo di recupero da parte delle 
            Autorità nazionali).
        </p>

        <p>A titolo esemplificativo, lo Studio ha presentato denunce:</p>

        <ul>
            <li>contro imprese tedesche che avevano di fatto imposto, nel 
                settore fotovoltaico, contratti di fornitura di wafers di 
                silicio contenenti clausole da considerarsi nulle, in quanto 
                eccessivamente restrittive della concorrenza o comunque 
                espressione di un abuso di posizione dominante;
            </li>

            <li>contro l'Italia per aver istituito, a carico delle sole 
                società di capitale con ricavi totali superiori a cinquanta 
                milioni di euro, un sistema di finanziamento dell'attività 
                dell'Autorità garante della concorrenza e del mercato che, 
                nella misura in cui esclude dall'onere di detto contributo 
                le società non di capitale o con ricavi minori di quelli sopra 
                indicati, è da considerarsi - nei confronti di quest'ultime 
                società - un aiuto di Stato incompatibile con le regole europee.
            </li>
        </ul>  
        <p>Quanto all'attività in Italia di assistenza e rappresentanza davanti all'AGCM e successivamente davanti al T.A.R. del Lazio e al Consiglio di Stato, in particolare si ricorda la complessa vicenda di una presunta intesa anticoncorrenziale nel settore siderurgico (tondo per cemento armato e rete elettrosaldata) asseritamente posta in essere in occasione di riunioni istituzionali presso le Associazioni di categoria ed Enti camerali (CCIAA).
        </p>
    </article>

</div> <!-- #main-content -->